Forår

<h2>Tarmrørhinde</h2>
<h3>Beskrivelse</h3>
<p>Tarmrørhinde lyder måske ikke specielt lækkert, men smagen er tilgengæld god. Tarmrørhinde er nemlig en sprød og lækker grønalge, som du kan finde mange steder langs de danske kyster hen over forårs- og sommermånederne. Tarmrørhinde består af lysegrønne skud på 30-40 cm, der vokser på sten på havbunden. Skuddene kan blive fyldt med ilt, hvilket gør at tarmrørhinden flyder op, så en gruppe af tarmrørhinde ligner en grøn, undersøisk eng, der svajer i strømmen.</p>
<h3>Sankning</h3>
<p>De steder, hvor tarmrørhinden vokser helt tæt på kysten, kan du sanke den i gummistøvler eller plukke den direkte fra sten i vandkanten. Hvis vandet er varmt nok, kan du tage badebukser eller en våddragt på og dykke efter den. Du kan skære skuddene af med en kniv eller en saks, så tangen kan sætte nye skud og leve videre.</p>
<h3>Lugt & smag</h3>
<p>Tarmrørhinde smager af rejeskal og har masser af smag. Den er spændstig og sprød med et godt bid - uden at være trevlet. Den har en god duft der minder om trøfler.</p>

<h2>Blæretang</h2>
<h3>Beskrivelse</h3>
<p>Blæretang er en brunalge, der bliver op til 70 cm lang, og som sidder fast på sten med en lille sugekop. Her skyder den mod overfladen af vandet, og deler sig til endnu flere blade. Helt yderst på bladene sidder frugtlegemerne, der i foråret kan ligne store hjerteformede æg, og det er her blæretangen gemmer sine frø.</p>
<h3>Sankning</h3>
<p>Hold dig i stedet til den friske og levende blæretang, som du kan gå langs stranden og udvælge. Der kan godt vokse alger og andet liv på blæretangen, så vælg den pæneste og reneste blæretang, du kan finde, og skær de yderste skud af med en saks eller kniv - så får du de lækreste dele. En god idé kan være at sanke ved lavvande, hvor der er lettere at få fat i de levende alger. Du kan også dykke efter blæretang - helt ned på fem til seks meters dybde kan den gro, men når sollyset stopper, gør blæretangen det samme.</p>
<h3>Lugt & smag</h3>
<p>Smagen kan variere meget efter, hvor tangen har vokset - noglegange får den røg- eller jodagtige smag. Blæretangens små luftblærer popper sprødt mellem tænderne. Blæretang har en mild duft af hav og skaldyr.</p>


<h2>Fingertang</h2>
<h3>Beskrivelse</h3>
<p>Fingertang består af ét langt, brunt blad på en stilk, der vokser på en sten. Det let krusede blad kan blive op til tre meter langt og ligner fugtigt læder. Fingertang går under betegnelsen kelp, som er de tangarter, der historisk set har haft den største betydning som fødevarekilde for både mennesker og dyr. Den er meget spændende smagsmæssigt, og kan bruges til virkelig mange ting i dit køkken.</p>
<h3>Sankning</h3>
<p>Fingertang vokser fra bunden af bladet, så de friskeste dele findes nederst, hvor stilk og blad mødes. Når du sanker fingertang, skal du skære hele bladet af over stilken - så vil der nemlig skyde et nyt blad.</p>
<h3>Lugt & smag</h3>
<p>Fingertang smager salt - næsten som lakrids. Den har meget smag, og er ret sej indtil du koger den. Der er ikke nogen voldsom duft.</p>





Sommer

<h2>Brombær</h2>
<h3>Beskrivelse</h3>
<p>Planten har mørkegrønne blade med hvidlig underside og små torne. Den blomstrer i juni og juli med lyse, rosa blomster, og efter afblomstringen dukker bærrene frem - i virkeligheden en hel masse små frugter, der sidder sammen i tætte klaser. De helt umodne brombær er grønne, derefter røde og endelig - i fuldt modnet tilstand - sorte og saftige.</p>
<h3>Sankning</h3>
<p>Husk at tage gode handsker på og helt dækkende tøj, når du skal på brombærjagt - tornene er ikke til at lave sjov med. Mest normalt er det at gå efter de helt mørkerøde eller sorte bær, men de grønne, umodne brombær kan også bruges. Du kan hjælpe brombærplanten med at skyde stærkt ved at fjerne de visne skud fra planten, når du plukker.</p>
<h3>Lugt & smag</h3>
<p>Umodne brombær er meget sure. De modne bær og skud er krydret, søde og dybe i smagen med smag af vanilje. Brombær dufter derfor også sødligt af vanilje.</p>

<h2>Vildæble</h2>
<h3>Beskrivelse</h3>
<p>Vilde æbler er en fælles betegnelse for alle de spændende, nærmest uspiselige æbler, der vokser rundt omkring i de danske skove. Det er navnløse æbler, som naturen selv har lavet. Vilde æbler viser sig som buske eller små træer, og i maj og juni blomstrer de med små, hvide eller rosa blomster. Mange vilde æbler bliver ikke over tre til fire cm i diameter.</p>
<h3>Sankning</h3>
<p>Hvis ikke æblet let slipper grenen, når du trækker i det, skal du lade det sidde - det er ikke modent endnu. På det perfekt plukkede æble sidder kun en kort stilk tilbage på æblet - uden blad og kvist. For at finde ud af om æblet er rigtig modent kan du skære det midt igennem og kigge på kernerne. Jo mørkere de er, jo bedre. Lysebrune kerner er et sikkert tegn på, at æblet skulle have haft lov til at sidde længere på træet.</p>
<h3>Lugt & smag</h3>
<p>Mange vilde æbler smager syrligt, men du kan sagtens støde på vilde æbler med masser af sødme, honning og blomst. Som æblesanker er der ikke andet at gøre end at smage sig frem og finde lige præcis de æbler, som netop du kan lide. Vilde æbler kan være knasende sprøde, trist melede og alt derimellem. Deres skræl kan være sej og tyk eller tynd som papir. Nogle vilde æbler har store kernehuse, der er spækket med kerner - andre er næsten kun frugtkød. Deres duft er frisk og sødligt.</p>

<h2>Havtorn</h2>
<h3>Beskrivelse</h3>
<p>Det eneste bær fra havtorn indeholder mere C-vitamin end en hel appelsin, men det er langt fra den bedste grund til at tage det med i køkkenet. Havtorn er nemlig let at finde og fuld af smag, der kan give syre til dine retter. Havtorn kan krybe langs jorden som et busk-lignende krat på op til tre meters højde eller rejse sig op til et træ på fem til seks meter, hvis forholdene er til det. Når bærrene bliver mere gullige sidst på sæsonen, er det tegn på, at de nærmer sig det overmodne.</p>
<h3>Sankning</h3>
<p>Havtorn kan slet ikke få nok lys, og når lyset er der - som det for eksempel er ved kysten - breder den sig rigtig meget og bliver til tætte buskadser af torne og orange bær. Så når lyset er til stede, kan havtornen finde en vej. Man kan sanke havtorn ved at lægge et klæde ud under busken og ryste grenene, til bærrene begynder at falde af - uden at få for mange ar og rifter af de spidse torne. Hvis du kun skal bruge saften, kan du også holde en skål hen under en gren og med handsker presse bærrene, så saften løber ned i din skål.</p>
<h3>Lugt & smag</h3>
<p>I havtorn finder du noter af passionsfrugt, mandarin, ananas og appelsin, men også en bitterhed. Har bærrene fået frost, smager de af mindre, så hvis du er ude efter høj syre og vildskab, skal du plukke tidligt på sæsonen. De har en æblet aroma - især sidst på sæsonen. Duften forstærkes, når bærret er plukket, og den bliver endnu kraftigere, når det opvarmes og tilberedes.</p>





Efterår

<h2>Østershat</h2>
<h3>Beskrivelse</h3>
<p>Østershat er en lækker spisesvamp, som man finder i vintersæsonen, hvor man som sanker ikke har meget andet at glæde sig over. Både form og farve på en østershat kan sammenlignes med en østers. Østershatten kan findes i stålgrå, brunlige eller lyseblå nuancer. Hatten er op til 15 cm i diameter, glat og glinsende. Lamellerne er cremehvide eller gråblå, sidder tæt og løber et stykke ned ad stokken. Stokken er to til tre cm lang, hvid og glat. Østershatte vokser mange sammen i bundter.</p>
<h3>Sankning</h3>
<p>Almindelig østershat vokser på dødt og døende løvtræ, men du kan også finde den på træstubbe i haver og parker. Skær svampen af træet og kasser den nederste del af stokken. Kun de yngre østershatte er værd at tage med hjem.</p>
<h3>Lugt & smag</h3>
<p>Østershat har en markant stor smag og kan være lidt bitter. De yngre svampe er bløde og lidt seje i kødet. Ældre svampe er mere trævlede end de unge.</p>


<h2>Kantarel</h2>
<h3>Beskrivelse</h3>
<p>Hvis nogen med kalder kantareller for skovbundens guld eller ser dem som svampenes konge, så er de ikke helt galt på den. Almindelig kantarel er nemlig den mest eftertragtede svamp i Danmark. Almindelig kantarel er en flot, gulligt orange svamp med en hat på mellem tre og ti cm i diameter. Stokken er op til et par centimeter tyk og ikke mere end otte cm høj. Hatten er fast og ofte fedtet med en bølget kant. Almindelig kantarel starter med at være rund i hatten, men senere bliver den mere og mere ujævn og nedtrykket i midten.</p>
<h3>Sankning</h3>
<p>Selve stokken spidser ofte til ned mod jorden, så man vrider derfor forsigtigt kantarellerne løs ved foden og skærer det nederste stykke af.</p>
<h3>Lugt & smag</h3>
<p>Almindelig kantarel har en peberagtigt skarp og lidt syrlig smag. Bitterheden forsvinder når man varmer den op. Dens kød er fast og fibret. Derudover har den en stærk duft af abrikos.</p>

<h2>Brunstokket rørhat</h2>
<h3>Beskrivelse</h3>
<p>Brunstokket rørhat er en meget populær spisesvamp med flot, nøddebrun hat og lysebrun stok, som trives i det sure mørke jord under tunge nåletræer. Med sin halvkugleformede, chokoladebrune hat og grønlige rør er brunstokket rørhat til at genkende. Selve stokken er brunstribet, men lysere end oversiden af hatten. Brunstokket rørhat bliver op til 15 cm høj med en diameter på hatten på 12 cm. Når du skærer svampen igennem eller trykker på rørenderne, vil du lægge mærke til, at kødet bliver lidt blåligt.</p>
<h3>Sankning</h3>
<p>Skær svampen af en centimeter over jorden og børst det værste jord af med en lille børste. Snegle og orme er ret vilde med brunstokket rørhat, så tjek efter hvor du har skåret, om svampen er angrebet af dyr, eller om kødet er pænt og ensartet. Normalt er det kun stokken og den midterste del af hatten, der er angrebet af orm.</p>
<h3>Lugt & smag</h3>
<p>Brunstokket rørhat har en klassisk, let nøddeagtig svampesmag. Kødet er fast, men mere blødt og svampet hos ældre svampe. Yngre brunstokket rørhatte dufter lidt frugtagtigt, mens ældre svampe har en mere jordagtig smag.</p>






Vinter

<h2>Strandbede</h2>
<h3>Beskrivelse</h3>
<p>Strandbede har været brugt til madlavning i Danmark i næsten 7.000 år - og det er med god grund, for den er en af strandens lækreste urter. I sit første leveår bliver strandbede ikke særlig stor, men vokser i det, man kalder en roset; en lille, udspredt buket. Andet år vokser strandbede i vejret, sætter mange blade og bliver mere busket i udseendet. Den bliver op til halvanden meter høj med skinnende, kødfulde blade, der ligner frisk spinat.</p>
<h3>Sankning</h3>
<p>Strandbede kan nogle steder findes i ret store mængder, så der kan du godt plukke en del. Pluk de nye blade først på sæsonen, senere de store blade.</p>
<h3>Lugt & smag</h3>
<p>Rå strandbede smager let saltet med en smule syrlighed og smag af sennep og karse. De unge blade kan også have smagsnoter af lakrids. Tilberedt smager strandbede som spinat. Der er ingen speciel duft ved strandbede.</p>

<h2>Salturt</h2>
<h3>Beskrivelse</h3>
<p>Almindelig salturt ligner en lille, blød kaktus uden torne, der fordeler sig ud i mange små stængler. Stænglerne er runde, kødfulde og saftige og forgrener sig to og to overfor hinanden. Planten bliver omkring 30 cm høj og kan skifte i farven fra lysegrøn til rødlig. I løbet at sæsonen bliver salturt større og mere træ-agtig.</p>
<h3>Sankning</h3>
<p>Klip eller skær den øverste halvdel af planten - så kan den nemlig vokse videre efter dit besøg. Når de senere på sæsonen bliver mere træ-agtige, er det nærmere den øverste tredjedel, du skal gå efter. Salturt står i løst jord, så du kommer let til at hive hele planten op med rod, hvis du forsøger at plukke den - lad være med det.</p>
<h3>Lugt & smag</h3>
<p>Salturt er sprød og saftig i munden. I løbet af sæsonen udvikler den nederste del af planten en tråd med mange fibre i midten, der går længere og længere op i planten, jo ældre den bliver. Der er ingen speciel duft ved salturt.</p>

<h2>Strandsennep</h2>
<h3>Beskrivelse</h3>
<p>Strandsennep er en strandurt, med en særlig sennepssmag og et saftigt bid. Den kan både bruges til fiskeretter og der, hvor du ellers ville bruge sennep. Det er en grøn plante på op til 50 cm, der ligner kraftigt dild med små, lyserøde blomster. Stænglerne er glatte og runde. De ser saftige og lækre ud med små rucola-lignende blade øverst.</p>
<h3>Sankning</h3>
<p>Når du skal plukke strandsennep, skal du gå efter de yngre, blødere og saftige dele. De mere fibrede dele på større planter er ikke lækre. Sørg for ikke at hive planten op med rod - det er bedst at klippe strandsennep over og tage lidt fra hver plante.</p>
<h3>Lugt & smag</h3>
<p>Strandsennep har smag af peberrod og rucola med en klar sødme. Stænglerne er sprøde og saftige. Selve planten har ikke nogen særlig duft, men hvis du knuser dele af stænglen, kan du dufte en mild duft af peberrod.</p>